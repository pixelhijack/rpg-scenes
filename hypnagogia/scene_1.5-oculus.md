@oculus

# Első fejezet, ötödik rész: Praetor Oculus, Naevius Columella, a sixtus szobájában

A kerengő végében, a sötétben tekergő szűk csigalépcső átvezet a Fellegvár felsőbb szintjére, ahonnan kilátás nyílik a belső udvar kútjára és görbén kuporgó babérfáira. A most megerősített dupla esti őrjárat légiósai befordulnak a sarkon - ez a méhkas sosem alszik igazán. Egy pillanatra felnézel a hízó holdra, ami erős fénnyel ragyogja be az éjszakát, és némán fohászt mormolsz lelked lecsendesítésére és elméd kitartására. Úgy érzed, ez a nap már mindent elhozott, amit csak az Úr izgalomként, bosszúságként és a felelősség terheként csak rád szabhatott, és egyáltalán nem hiányzik még egy olyan kihívás, ami egyértelmű feszültséget csempész a szívedbe: Naevius Columella, a 328-asok sixtusa vasmarkúan kemény elöljáródként várja, hogy összegezd neki a corpusodtól elhangzottakat.

Ezen járnak gondolataid, ahogy az előbb pergamenre vetett pár feljegyzésed futod át, mielőtt megállnál a sixtus ajtaja előtt.
Nem vagy megelégedve a corpus fegyelmével, és erről majd beszélned is kell az öreg Excilioval, mert az első bevetés inkább tűnik csúfos kudarcnak számodra, amit nagyon nehéz lesz majd szép szavakkal illetni.

Valoris szűkszavú summája bosszúsággal tölt el, mivel nem sok belátásról és megbánásról tesz tanúbizonyságot, hirtelenségét egyensúlyozandó.
Gladius terjedelmes és remegő hangú tirádáit alig bírtad kivárni, és egyértelműen félelemről árulkodik, aminek egy inkvizítor szívében nincs hely. A sugdolózás, amit említett Sergio mester házáról, megfogta figyelmed.
Vortis beszámolója a kelleténél kritikusabbnak tűnt, amiből még baj lehet. Ugyanakkor olyan érzésed van, mintha ezzel valamit inkább támadólag el akart volna fedni, mintha valamit elhallgatna.
Határozottan rossz érzéseid vannak a hármójuk történeteinek összevetésével, mintha megbeszéltek volna valamit a szobádba érkezésük előtt. Az egymásra tekintgetéseik is árulkodóak voltak. Excilionak nem mondhattak többet, hiszen ő előttük érkezett a szobádba. Vagy csak a kimerültség horgasztja fel az emberben a paranoiát...?

Naevius Columella még mindig vérfoltos zubbonyában vár a tiédhez hasonló, ám jóval tágasabb szobájában, asztalánál ülve. Kezét tisztogatja egy vizes edényben, amiben nem tudod nem észrevenni a sötét rongyot, de rajta nem látsz sérülést. Az asztal inkább tűnik levelezései, feljegyzései csataterének. Arca több, mint feldúlt, máskor szigorúan összeszorított pengeéles ajka idegesen ráng, haja zilált, mintha épp jött volna valahonnan, fojtott hangon parancsol az ajtó becsukására, de aztán tőle nem szokott sietséggel és valami furcsa pátoszos közvetlenséggel kezd bele. _"Praetor Oculus, a nap hosszú volt és még nem ért véget, hagyjuk a formaságokat most az egyszer, Sergio kihallgatása ezekben a percekben is zajlik. Ez a rajtaütés nagyon nem úgy sikerült, ahogy kellett volna, és az Ellenállás úgy tűnik, beférkőzött a Fellegvárba, a saját embereink közé is. De mit tudsz mondani, mi hírt hoztál a corpusodtól? Bármilyen részlet most sokat segíthet nekem és neked is"._

Meglepettségednek igyekszel nem jelét adni miközben úgy érzed, megrovás helyett most kerülsz bele valamibe, amibe nem akarnál.
Szóra nyitod a szád.
