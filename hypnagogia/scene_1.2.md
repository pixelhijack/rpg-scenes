@oculus @gladius @valoris @vortis

# Első fejezet, második rész: Agóra

INTRO:

> They say the road to hell is paved with good intentions
> Why did they never mention what's real and in between?
> It seems the path we're on was paved with blood and sorrow
> No thought about tomorrow
> Just part of the machine, or so it seems
> Yeah, so it seems
> We're all living the dream
> We're all living the dream

> FFDP - Living The Dream

A várakozás percei, mint a halál órája, végtelen hosszúságúnak tűnnek, de végül mégsem tartanak örökké. Ahogy a napi erőt adó közösen zengett zsoltárból is tanultátok, Isten Pallosainak legerősebb fegyvere a türelem; Déia sem egy nap alatt épült. A hajnali ébresztő után egészen kora délutánig tart a feszült készülődés.

Alig mutatja a kerengők által körbeölelt belső udvar öreg gránit kútjának napórája a zenit utáni harmadik óra végét, Praetor Oculus a 328-as Légió septimusa és sixtusa karéjából kiválva komor arccal sietősen azonnali indulásra szólítja fel a corpust, menet közben tájékoztatva titeket a rajtaütés részleteiről. Piszkosszürke úti köpönyegeiteket öltitek a piros-fekete-fehér hivatalos inkvizítori öltözet fölé, eltakarva azt és elrejtve a pallost, ahogy aggódva figyelő prefektusotok, Domus Excilio-t hátrahagyjátok az udvarban.

A terv szerint inkognitóban a másik két corpusszal az Alsó- és Felsővárost elválasztó déli Asmodeus Kapu előtti agórához vonultok a 328-as számú Légió egységeivel megtámogatva a háttérből, akik a környező utcákon fognak várakozni, és jelet az Inkvizíció fogja kiadni az összehangolt támadásra, amennyiben erre szükség lesz. A cél semmiképp sem a vérontás, hiszen életetek Déia polgárságának fizikai és erkölcsi védelméért lenne; ehelyett a rendbontás feloszlatása és a hangadók, gyanús lázongók lehetőleg elevenen elfogása, akik majd azután a Fellegvárban kerülnek kihallgatásra esetleges szervezettebb hátterük felgöngyölítéséért. Mivel a rajtaütés így is nagyobb számú erőt mozgósít, a döntésnek gyorsnak kell lennie, hogy elkerüljétek a tömegpánikot és a rendbontók ne tudjanak elinalni ezt kihasználva.

Az Asmodeus Kapu mindig is vitatott és kaotikus hely volt, ahol gyakorta lépnek az aranykori kopott kövek pulpitusára vándorprédikátorok és változatos bolondok szórni kéretlenül is végenincs és ostoba szólamaikat bűnről, feloldozásról, tisztítótűzről, míg egy-egy arra járó Légió katonái meg nem unják és el nem szállítják az illetőt, hogy a Citadella vértől és kíntól rothadó tömlöceiben gondolkodjanak el botorságukon jobb esetben. Bizonyos időszakokban, mint az utóbbi hetekben is, mégis megszaporodnak a veszélyesebb tébolyultak, akik világvégéről, apokalipszisről és eretnekségekről szónokolnak, míg a Kapu alatt áramló alsó- és felsővárosi nép tagjai közül az önjelölt boszorkányvadászok nem jelentik pillanatok alatt az Inkvizíciónak jó pénzért, és el nem hallgattatják ezeket a szerencsétleneket, vagy másnap ugyanott máglyán folytathatják mondanivalójukat amíg a lángok beléjük nem folytják a szót, általában nagyobb bámészkodó tömeggel, mint anélkül.

Az utóbbi napokban viszont úgy tűnik, egy ritka veszélyes eset kezdett ismétlődésbe, mivel egy megveszekedett prédikátor valahogy megúszta a szokásos elbánások mindegyikét, és a nép valamilyen csoda folytán nemhogy gyorsan kötelessége szerint jelentette volna, de kifejezetten nagy tömeg gyülekezett össze többször is szavai hallatán Asmodeus legyőzetésének megfeketedett szobra alatt a Kapunál úgy, hogy a városi őrség sem tudta feloszlatni az istentelen csoportosulást anélkül, hogy a szónoknak nyoma veszett volna köztük. Miközben a kiléptek a Fellegvár védelméből az Oroszlános Felső Kapun át és a Felsőváros utcáin sebesen vonulva megkezditek az alászállást a lépcsősorokon, Praetor Oculus megemlíti nektek, rossz nyelvek úgy híresztelik, a szónok nem is vándorprédikátor mint a többi Alsóvárosból és a Kikötőkből ide keveredett balga általában, de - micsoda bűn és blaszfémia! - Déia megbecsült polgára a Felsővárosból!

Az Asmodeus Kapunál az agórán tényleg példátlan gyülekezet kavarog, vásárnapokon is ritkán látni ilyet. Középen, a bámészkodók fejei közül kissé kimagasodva a rögtönzött emelvényen egy alacsony, kopaszodó haját az őrület borzolva, vádló ujját magasba tartva hevesen gesztikulálva egy kifejezetten felsővárosi polgárnak kinéző, jóltáplált, de ijesztően beesett arcú középkorú alak harsány hangját hallani. A corpusok Inkvizítorai szétszóródnak látótávolságban, ti is kőhajításnyira helyezkedtek egymástól és közelebb húzódtok a tömegben; nem értetek mindent, de a főbb szólamok egyértelműen egy bomlott elme paranoid képzelgéseit idézik:

“...mert ugye ki azt sem tudhatja, mi van e Város falain túl, a Zátonyokon túl...minden, amit nem akarnak hogy lássatok, a bűn álarca mögé bújtatva, mely egyszer lehull……pedig nem a démonoké azok a szavak hanem mindenkié…a Prófécia igaz, eljön az igazság órája… a lángoló könyvtár…az özönvíz hazugsága… az Aranykor vétkes tudásáért most ti vezekeltek vaksággal…..és visszatérnek a Régi Istenek… egy háború, éhínség és betegségek nélkül kor… a Prófécia igaz… a Romlott Világból… eljő a Kiválasztott Gyermek és újra elhozza a Fényt a vakok közé… a Második Apokalipszis….”

A tömeg óriási, egyelőre nyugtalan hangyabolyhoz hasonlóan kavarog, zúg és sutyorog, annyian kíváncsiak a saját zengő szólamaitól megrészegült, tekintetét és karjait az egek felé vető őrült prédikátor szavaira, hogy a tér túloldalán az Asmodeus Kapu mindkét oldalán álldogálnak a vándorkereskedők, a kikötői matrózok élelmiszerszállítmányokkal, a szekerek türelmetlen kocsisokkal, munkásokkal, alsóvárosi nyikhajokkal akik a kapu két oldalán még megtűrtek, és rengeteg felsővárosi polgárral a felsőbb utcákból akik máskülönben nem vegyülnének erre.

![Hypnagogia - Agora](https://raw.githubusercontent.com/pixelhijack/rpg-scenes/master/hypnagogia/images/agora.png "Hypnagogia - Agora")

@oculus

_Feszülten nézel körbe az óriási tömeg közepén, őszintén szólva nagyon nem tetszik ez a helyzet neked._

_Mögöttetek a tömeg szélén már sorakoznak a Légió katonái, bár a nyugtalanul kavargó kíváncsiskodó polgárság talán a hangzavar miatt még nem sok figyelmet tulajdonít nekik. Tartasz tőle hogy egy kirobbanó pánik katasztrofális következményekkel járhat, mivel a tágas agóra nagyrészt megtelt egészen a szomszédos utcákig, amerre az emberhad csak egymást letaposva tudna távozni egy esetleges nyílt támadás esetén. Mialatt elméd őrült pörgésben próbálja kitalálni, mi lehet ennek a roppant veszélyes helyzetnek a legkevesebb áldozattal járó megoldása (hiszen a polgárság védelme az elsődleges feladatotok), döbbenettől szinte ólmos végtagokkal hallgatod az őrült prédikátor harsogó szavait. Mióta megérkeztetek a térre, a megveszekedett fanatikusok bolondságának vélted amiket mond, de most kezd összeállni belőle valamiféle hátborzongató értelem, ami mintha megbabonázná a hallgatóság százait, valami olyan, amit biztos vagy benne, hogy nem szabadna hallaniuk, valami, aminek rettenetes hatása lehet a bárdolatlan, eretnek gondolatok ellen védekezni nem tudó, tárva nyitva álló egyszerű elmékre. Úgy érzed, a felelős döntés súlya szinte ketté tép, ahogy tudod hogy azonnal lépned kellene valamit okosan, hogy elkerüld a katasztrófát és félbeszakítsd ezt a botrányos blaszfémiát, de mindeközben úgy érzed téged is hatása alá vonnak a prédikátor szavai és hallgatni akarod tovább._

_A tömegben egyre erősödik valamiféle közös rigmus, mintha a szónokot éltetné halkan sokszáz torok, erősödik benned az érzés hogy valami történik, ami ellen tennetek kellene, balra tekintve a fejek között ekkor megpillantod Valoris erőteljes alakját, arcán felháborodott izgatottsággal, mint aki alig tudja visszafogni magát hogy ezt az istentelenséget azonnal vérbe fojtsa. Hátra tekintesz: a Légió egységei készen állnak a tér szélén levő utcákban._

### Praetor Oculus:

_Emlékeztetem magam, hogy elsősorban Déiai lakóit, lelküket védjük, és másodsorban üldözzük a romlottság ügynökeit és a megtévedteket. De amit ez a szónok tesz, az túl mutat a nyilvános kivégzés büntetésén is, rögtön az Emléktemető Zátonyon a helye! Az önjelölt prédikátor szavai kézzelfogható veszélyt jelentenek - nem csak lakók testi épségére, hanem a szellemi biztonságra is._

_Minden egyes pillanat növeli a kockázatot, hogy a nép felböjdül és az indulatok elszabadulnak, lelkükbe befurakodik a métely és kétely. Nincs időnk várni, cselekednünk kell, kezdeményeznem kell!_

_Domus Excilio nem tartott velünk, ez a bizalma jele. A corpusunk készen áll, és az én felelősségem a helyzet megoldása._

_A légió katonáival megbeszélt kézjellel jelzem, hogy készüljenek a tömeg feloszlatására, de még ne cselekedjenek. Ez után, lassan és határozottan előre lépek, hogy a szónokhoz kerüljek, hogy szemtől szemben lehessek vele. Tervem, hogy megszólítom és lekötöm a figyelmét, elszigetelem őt a tömegtől, miközben a corpus tagjai körbe veszik és elvezetjük, a légió katonái pedig fellazítják a tömeget és helyreállítják a hétköznapok rendjét. Valorisnak intek, hogy jöjjön mögém, mikor utolér, szólni fogok neki, hogy tegyen úgy mint aki nagyon unja, és majd igyekezzen mellém állva kitakarni a szónokot a tömeg szemei elől. A többieknek is igyekszem jelzést adni, hogy helyezkedjenek a bekerítéshez._

_Ez a megoldás kockázatos, de talán az egyetlen esély arra, hogy elkerüljük a vérontást és megőrizzük a rendet._

_És amikor végeztünk feladatunkkal, megbeszélhetem a hallottakat Domus Exciliosal, és a Temporum Memoriis fóliánsait is felkeresem; de a szónoklatából nem hallhat többet Déia lakossága._

@gladius

_Feszülten nézel körbe az óriási tömeg közepén, őszintén szólva nem kifejezetten tetszik ez a helyzet neked. Jobb kezed felé, Vortis ideges alakja még fel-feltűnik a szorosan összepréselődő parasztok, polgárok, jöttmentek és kíváncsiskodók között, de nem igazán tudod az egyre erősödő hangzavar és az óriási káosz közepette sem figyelni az agórát, mert a térre lépésetek óta egy tébolyító érzés kerített hatalmába amitől egyszerűen nem tudsz szabadulni, mint egy rossz álom ami megbénít és nincs belőle ébredés, mert ez a valóság: a kapu, Asmodeus legyőzetésének megfeketedett szobra, a szökőkút, még a környező, Felszabadulás korabeli házak díszes homlokzatai is… egyszerűen emlékszel rájuk. Mintha már jártál volna itt. De az emlékek homályosak, mintha egy előző életedből próbálnának feltörni, amit rég eltemetett valami más, inkvizítorrá avatásod, a Fellegvár, minden ami azután történt… de mi után? Tényleg járhattál már itt, és ha igen, mikor?! Hiszen még sohasem hoztak titeket erre, ezt biztosan tudod, kezdeti őrjárataitok és gyakorlataitok során csak a Felsőváros és a Fellegvár kapott szerepet eddig._

_Az érzés olyan erős, hogy szinte letaglóz, az események körülötted mintha maguktól történnének, míg te mézbe ragadt rovarként próbálsz kikecmeregni a sokk hatása alól. A tömegben egyre erősödik egy közös zúgás és a hangzavar, és csak az évek szigorának köszönheted, hogy növekvő pánikodat félre tudod tenni, ahogy háttérbe szorított kétségbeeséssel keresed Vortis alakját és reméled Praetor Oculus vezetőtök vezényszavát. Egyáltalán nem vagy kész a határozott cselekvésre, főleg nem felesleges vérontásra. Ugyanakkor a melletted álló, eddig csak szájtátinak tűnő nézelődők között észreveszed, ahogy összesúgnak és továbbadnak szavakat, amiből annyit elcsípsz, hogy “igen, ma este is, a mester házában, ugyanúgy, gyertek”, de a tömeg túl nagy mozgásban van, és az alakok már el is vegyülnek._

### Gladius:

_Arcomat lesütve, fogcsikorgatás közben súgom magamnak: "Ennek nincs itt az ideje!", ha van egyáltalán hely és idő ilyesfajta kételyeknek. Mikor újra felnézek, azonban a lábaim már visznek előre engem. A tömeg, a hamis próféta, minden elcsendesül és csak a szobor, ami marad. Egy aprócska sziget egy csendes tó közepén és mint valamiféle megbabonázott bolond közelítek felé a tó tükörsima vizén egy belső késztetéstől hajtva ami azt mondja, hogy meg kell érintenem, oda kell jutnom a szigetre._

_Egy lépés, majd még egy... De az idill megtörik. A tavat körülölelő erdő lángra kap és vörösre festi az eget, a gyülekező szél pedig felkorbácsolja a lángokat és a tó vizét egyaránt. Elesek, arccal egyenesen a vízbe, ahol a mélyben rejlő homály húz maga felé én pedig megadom neki magam, csak várva a halált._

_Azonban a vízfelszínt valami más is megtöri. Egy kéz nyúl alá a mélybe és ragad meg a vállamnál, hogy visszarántson a felszínre, a valóságba. Bajtársaim kiáltása... a jel!_

@valoris

_Feszülten nézel körbe az óriási tömeg közepén, őszintén szólva nem kifejezetten tetszik ez a helyzet neked. Jobb kezed felől vezetőtök, Praetor Oculus áll a tömegben tétován, balra hasonlóan kőhajításnyira még épphogy kivehetően a fejek között Vortis testvéred erőteljes alakját látod, de mintha befelé figyelne, mereven áll és egyáltalán nem tartja a szemkontaktust, parancsra várva. Mögöttetek a tömeg szélén már sorakoznak a Légió katonái, bár a nyugtalanul kavargó kíváncsiskodó polgárság talán a hangzavar miatt még nem sok figyelmet tulajdonít nekik. Egy kirobbanó pánik valószínűleg komoly következményekkel járhat, mivel a tágas agóra nagyrészt megtelt egészen a szomszédos utcákig, amerre az emberhad csak egymást letaposva tudna távozni, ezért úgy érzed, minél hamarabb cselekedni kellene ezt elkerülendő, és egyáltalán nem érted, a Praetor miért nem adja még ki a jelet, mire vár, vagy a Légió egyszerűen miért nem kezdi el feloszlatni ezt a botrányos istenkáromlást. A prédikátor szavai felháborítóan blaszfémikusak, nem is annyira tudod figyelemmel kísérni amit mond, csak egyre erősebben felhorgadó dühhel érzékeled, amilyen delejes hatással van az embertömegre, és láthatóan Praetor Oculusra is. Azon berzenkedsz magadban ahogy elfehéredő ujjakkal egyre szorosabban markolod a pallost a köpönyeged alatt, hogy milyen alapon is, vajon mennyi tapasztalattal is ültették a nyakatokra ezt az embert nem régen, és hogy vajon mennyire szolgált rá, vagy csak ismerőse lehetett valamelyik sixtusnak._

_A többszáz fős kíváncsiskodó egyre szorosabban préselődik össze és határozottan érződik ahogy a tömeg hangulata egyre inkább csúszik el a szájtáti érdeklődésből valamivé, amit nem tudsz teljesen kivenni, de a feszült izgatottság és az eretnek gondolatok botor vakmerősége, haragos lázadó szelleme amit kiérzel. Fel vagy háborodva mindattól, amit ez a bolond holdkóros itt összebeszél, megzavarva az egyszerű emberek eszét. Egyetlen gondolat dübörög a fejedben ahogy egyre inkább érzed az elkerülhetetlen fizikai küzdelem fémes érzését a szádban és a szívdobogást a füledben: ha nem teszel valamit, abból óriási gond lehet, eljött az időd, a gyenge kezű parancsnokok nem alkalmasak a vezetésre, az Inkvizíció pallosának pedig MOST kell lecsapnia az eretnekekre hogy ez minél kevesebb áldozattal járjon, mert minden perc csak tovább ront a helyzeten._

_Pallosod markolatát tartva köpönyeged szíját keresed, egy erőteljes mozdulattal akár félre is dobhatnád ebben a pillanatban, megmutatva a teljes fekete-fehér-piros inkvizítori ruházatot, és elinduljon aminek el kell indulnia…_

### Valoris:

_Fokozatosan - ahogy a leghatékonyabb kínzásnak történnie kell - olyan állati düh tölt el, mintha életem eddigi legaljasabb kínzásának tennének ki. A szónok Istenkáromlása, mellyel gyalázza mindazt, amiért az életünket áldoznánk, az eretnekek elismerő, fénylő tekintete és bólogatása, a tömeg szentségtelen bűze, Praetor Oculus érthetetlen hezitálása mind affelé sodor, hogy robbanjak. Sok szenvedéssel járt amire a kiképzés elején megtörtek, de sosem éltem át egyszerre ilyen mentális és fizikai nyomást. Hirtelen vörös köd száll alá és mintha magamat külső szemlélőként látnám. Magam vagyok a tömegben és mindenki más elmosódott alak ellenség. Utolsó lélekjelenlétemmel megpróbálom a parancsot követve kivárni a jelet, ekközben próbálok a tömegben a prédikátor felé nyomulni, hogy az eredeti terv szerint élve tudjuk kézre keríteni, de tudatom legmélyén arra várok, hogy valaki - akár egy tiszteletlen szóval, vagy tettel - végre megszabadítson a szenvedésemtől és köpenyemet ordítva lerántva pallosommal elégtételt vehessek kínzóimon._

@vortis

_Feszülten nézel körbe az óriási tömeg közepén, őszintén szólva nagyon nem tetszik ez a helyzet neked. Jobb kezed felé Valoris testvéred ideges alakja még fel-feltűnik a szorosan összepréselődő parasztok, polgárok, jöttmentek és kíváncsiskodók között, meglepetésedre arcán azt a vérszomjas, veszélyes izgatottságot látod, amit néha azelőtt, amikor tudtad, hogy keresi a bajt. Keze a köpönyege alatt a pallost markolja, mint aki azonnal kész előrántani azt, hogy utat vágjon akár az ártatlanok tucatjai közt is, hogy egy-két eretneket máglyára juttasson. Balra Gladius nagydarab tétova alakja még látszódott egy pillantással ezelőtt, de most elvesztetted szem elől._

_Figyelmed ekkor egy különös érzésre összpontosul: a tülekedő polgárok között, a prédikátor harsogó szavai és az óriási hangzavar ellenére is egyre erősödően valamiféle közös mormolást kezdesz kihallani, mintha egyre többen a tömegből néma szavakat formálnának szájukkal, ami először valami különös csendes közös imának tetszik, majd egyre erősödő kántálássá hangosodik, amit megrökönyödésedre társaid és a többi álldogáló nem érzékel. Gyomrod egyre határozottabban rántja össze egy indokolatlan baljós érzés, hogy valami olyan van itt kibontakozóban, ami a többi szem számára láthatatlan, csak te érzed. Minden szőrszálad az égnek mered és lúdbőrös lesz a kezed a köpönyeg alatt, ujjaid elfehérednek ahogy borzongva keresed pallosod markolatát, miközben a kántálással párhuzamosan egyre erősödő szélfuvallat keletkezik a téren, bár felhőknek nyoma sincs, és a levegő megtelik valamiféle szikrázó feszültséggel. Úgy érzed, történnie kell valaminek, ami félbeszakítja ezt az egész színpadi jelenetet, különben valami nagy baj kerekedik. Kiáltanál Valorisnak, de félsz hogy ostobának néz - hirtelen nem is látod a tömegben már. Bárcsak itt lenne az öreg prefektusotok, Domus Excilio is, hogy lássa mindezt – szinte olyan érzésed van, most is rajtad a szeme, ahogy körbe nézel._

### Vortis:

Tétova lépést teszek Valoris felé. Figyelmeztetni akarom, hogy megvédjem. Vagy oltalmat keresni? Magam sem tudom.
_Nem béníthat meg a félelem._
Megrázom magam, minden idegszálammal arra koncentrálok, hogy megtaláljam a szavak nélküli kántálás középpontját. Határozott, gyors mozdulatokkal vágok át a tömegen, hogy felkutassam a forrást, és megszűntessem. Érzem, hogy bármi áron meg törni ezt a démoni szertartást. Ha emberéletbe kerül, hát megfizetem

@oculus @gladius @valoris @vortis

### …a helyzet pattanásig feszül,

a tömegben nyugtalanság fut végig, vihar előtti szél fuvallata érezhető a tiszta ég ellenére, ami a kikötőtől ilyen távol kissé szokatlan. Biztosak vagytok benne, hogy a prédikátort azonnal el kell távolítani a pulpitusául szolgáló emelvényről, mert nem is máglyát érdemel, hanem még annál is rosszabbat, billogozást és száműzetést az Emléktemető Zátonyokra. Naevius Columella, a Légió sixtusa türelmetlen pillantásokat küld a tömeg mögött a Citadella Lépcső aljából, a tér széléről, mögötte a 328-asok toporognak.
