@excilio

# Domus Excilio, az öreg prefektus, Corpus Ignissarii Vortem

Tudod mi a dolgod.

Hallgatni, hosszú évek, majd két évtized óta.

Csendes alázattal tenni a dolgod, a Fellegvár jéghideg, üres kerengőin az éjszaka közepén magányodban sétálgatva magad elé suttogva sem mondhatod ki azt, ki vagy valójában. Gondolataid csak a tieid, és az Ellenállásé, egész életedben arra a végső pillanatra készülsz, amikor majd ülsz a kínpadon és egyesével tépik le a körmeid, vágják le ujjperceid és szaggatják forró vasakkal a tested hogy halálod a leghosszabb és legfájdalmasabb legyen, ahogy halandó csak távozhat erről az árnyékvilágról – mégsem mondhatsz semmit. Nem is tudnál sokat, mivel te csak Suttogó vagy, olyan sejtje az ellenállásnak, amelyik beépülve éli le az életét, és semmit sem tud a hálózatról, más Suttogóktól kapsz néha értesülést személytelenül, és várod a pillanatot. Ezeket az értesüléseket titkos kódok formájában az Alsó- és Felsőváros bizonyos folyton változó rejtett helyszínein helyezik ki számodra – hogy kik, nem tudod, így működik az Ellenállás. Így nem tudsz senkit sem magaddal rántani, ha eljön az idő és kínok kínjával távoznod kell. Mert egyszer majd kell, ez biztos.

Az egyik legmagasabb rangú Suttogó vagy a tieid közül is, mert az Ellenállás csendes élharcosai általában nem érnek meg ilyen szép kort, és főleg nem jutnak ennyire közel a Pátriárka szívéhez, a Belső Inkvizíció körein belülre. Felelősséged óriási, a történelem aktív alakítója vagy, miközben a rend utánpótlását képezed ki már másfél évtizede. A papi konklávé tagjai közül emeltek ki prefektussá, ez igen ritka, ide még azelőtt kerültél be bravúros módon, teljes ifjúkorod munkájával, Déia városfalain túlról, eredetileg a Felvilágosult Ÿchtistől északra egy kis sziget monostorából, az Arctalanok rendjének egy másik fiatal szerzetesét saját kezeddel megfojtva és helyét átvéve. De ez már olyan régen volt, hogy meghasadt emlékezetedben a Romlott Világban töltött évek már csak homályos álomként térnek vissza, mintha meg sem történtek volna.

A jelenre koncentrálsz.

Gladius síró ötévesen, Valoris és Vortis, az ikrek csecsemőkorukban, könyörgő anyjuktól frissen elszakítva kerültek hozzád, aki a térded előtt hevert zokogva azon a szörnyű éjszakán, amikor Légionáriusoktól körülölelve rúgtad be nyomorult ajtajukat az Alsóváros egy sötét sikátorának végén. De ennek így kell lennie. Fogcsikorgató emlékek ezek minden Inkvizítornak, de eszmélésüktől arra tanítják őket, hogy családjuk a Fellegvár és saját vértestvéreik a pallosok mögött, atyjuk pedig az Egyetlen Isten, anyjuk sosem volt. Dolgok, amiket Isten minden harcosának el kell fogadnia, és elnyomnia magában minden bizonytalanságot, ami még szűkölő kutyaként szorítja az ember lelkét ifjú novíciusként. Te voltál atyjuk igazi vérszerinti apjuk helyett is, és képezted ki mindarra prefektusként, amit csak meg kellett tanulniuk most húszéves korukra. Sosem mondtál nekik, még csak nem is sugalltál semmi többet, amit tudniuk kell a saját ismert világukról, de csendes, vigyázó atyai szemmel kísérted személyiségeik lassú kibontakozását és megadtál nekik minden bátorítást, nyesegetve vadhajtásaikat.

Tudsz Gladius rémálmairól, amik ötéves korát idézik, amikor még volt valódi családja, de sikeresen elhitetted vele, hogy ezek csak álmok, így talán nem fognak gondot okozni. A baj az, hogy az az Inkvizítorokat, akik nem tudják szívüket megkeményíteni mire Pallosként hadrendbe kell állniuk és a Pátriárka nem bízhat bennük teljesen, sajnos el kell dobnia a rendnek – ennek a megállapítása pedig a te felelősséged. Foggal-körömmel véded Gladiust, saját gyermekedként, ő pedig talán túlzottan is kapaszkodik ebbe, de megígérted magadnak: nem fogod kiadni a rendnek, hogy használhatatlan kardként csak úgy elhajítsák.

Az ikrek mások, farkasszívűek: Valoris és Vortis mint két acsargó vad tanulta a harc formáit a felkészülés éveiben a kezeid alatt. Valószínűleg legalább egyikükben ott lakozik a Titkos Láng: azon gyermekek közé tartozhatnak, akik magukban hordják az Úr különleges képességeinek valamelyikét, de még nem is tudnak róla. Kiemelt figyelmet igényelnek, mert ez óriási ritkaság, az Inkvizíció nagy erőkkel kutatja ezeket a csodagyermekeket és azonnal elragadja őket a Fellegvárba. Sokan nem élik túl a Titkos Láng ébredését, de akik igen, azok lesznek a kiválasztottak elitjei, az Inkvizíció lángoló pallosai, mind különleges tettekre hivatottak a Seraphim Mortis köreiben. Figyelned kell hát az ikreket, minden jelre készen lenni, ami elárulhatja, hogy köztük van-e ilyen, vagy pedig korai őrületüket okozza a Láng és idő előtt elégnek. A te felelősséged ennek megállapítása és megfelelő kezelése is, de még nem tudhatnak a Titkos Láng kegyelmi képességeiről, ez épp ilyen korban szokott felébredni teljes erővel az adottakban – a többieknek felesleges tudniuk róla.

Oculust, az új praetort nem igazán ismered. Pár holdhónapja nevezték ki, mint ilyenkor szokásos, ha a corpus elég időssé válik a külvilágban való megmérettetésre. Azelőtt is jártak már néhányszor a Felsőváros rendezettebb utcáin veled, de ezek csak általános őrjáratok voltak Légionáriusokkal. Oculust kemény embernek ismerted meg, aki a legjobbat akarja az Inkvizíciónak, nem ismer könyörületet, ám józan belátású. Közvetlenül feletteseitől, a septimusoktól és sixtusoktól kapja a parancsokat, és valószínűsíted, hogy mindenről be is számol nekik. Jelenleg ő aggodalmad legnagyobb forrása, és talán végzeted beteljesítője is lesz a közeljovőben.

Éjszaka vihar tombolt odakint, te pedig érezted a változás szelét. Valami elkezdődik számukra most, számodra pedig talán befejeződik? Hajnalban a praetoruk magához rendelt, hírt hozott: eretnekek mozgolódnak a Város falai közt, egyre nyíltabban, és valami terjedőben van, az árnyak között de nyíltan, ami az Ellenállás számára sem jelenthet semmi jót. Szóbeszédek kelnek életre a Légiósok által épp nem ellenőrzött utcákon, baljós rituálékat emlegetnek kétes pincékben és padlásokon, futótűzként terjedő hiedelmeket a köznép száján a Kikötőtől az Alsóvároson át egészen a Felsővárosig, suttogást a Próféciáról temérdek torokból, akik valamiért nem félnek a máglya tüzétől.

_[ Hajnal van, a rajtaütést elindító parancsig még van talán pár óra, de nem vagy egyáltalán biztos benne, domusként te is a corpus és a légió kísérője lehetsz a mai bevetésen. Mit teszel? Oculust, a praetort már nem valószínű, hogy előtte eléred. A fiatal inkvizítorok a szobájukban várakoznak. Viszonylag szabad járásod van a Fellegváron belül, de további parancsig messzebbre nem valószínű, hogy érdemes lenne távoznod. Kérdésekre, gondolkodásra, tájékozódásra mindig van idő. ]_
