@excilio

# Első fejezet, második rész: Agóra - Domus Excilio prefektus

Aggódva figyeled őket, ifjú tanítványaid számára a várakozás percei, mint a halál órája, végtelen hosszúságúnak tűnnek, de végül mégsem tartanak örökké.

Ahogy a napi erőt adó közösen zengett zsoltárból is tanítottad az ifjaknak, Isten Pallosainak legerősebb fegyvere a türelem; Déia sem egy nap alatt épült. A hajnali ébresztő után egészen kora délutánig tart a feszült várakozás. Ezt a kardgyakorlat Octaviusszal egy kicsit legalább feledtetni tudja, mindkettőtök és a titeket néző és mozgásotokból okuló többi corpus-tag számára is.

Alig mutatja a kerengők által körbeölelt belső udvar öreg gránit kútjának napórája a zenit utáni harmadik óra végét, Praetor Oculus a 328-as Légió septimusa és sixtusa karéjából kiválva komor arccal sietősen azonnali indulásra szólítja fel a corpust, menet közben tájékoztatva őket a rajtaütés részleteiről.

Piszkosszürke úti köpönyegeiket öltik a piros-fekete-fehér hivatalos inkvizítori öltözet fölé, eltakarva azt és elrejtve a pallost. Ahogy Octaviust és a többieket elragadja mellőled a légiósok masírozása, kifelé kísérvén őket még te is fültanúja vagy a terv bizonyos részleteinek – ami aggaszt az, mi hangozhatott el miután hallótávon kívül érnek.

Eszerint inkognitóban a másik két corpusszal az Alsó- és Felsővárost elválasztó déli Asmodeus Kapu előtti agórához vonulnak a 328-as számú Légió egységeivel megtámogatva a háttérből, akik a környező utcákon fognak várakozni, és jelet az Inkvizíció fogja kiadni az összehangolt támadásra, amennyiben erre szükség lesz. A cél semmiképp sem a vérontás, hiszen az inkvizítorok élete Déia polgárságának fizikai és erkölcsi védelme lenne; ehelyett a rendbontás feloszlatása és a hangadók, gyanús lázongók lehetőleg elevenen elfogása, akik majd azután a Fellegvárban kerülnek kihallgatásra esetleges szervezettebb hátterük felgöngyölítéséért. Mivel a rajtaütés így is nagyobb számú erőt mozgósít, a döntésnek gyorsnak kell lennie, hogy elkerüljétek a tömegpánikot és a rendbontók ne tudjanak elinalni ezt kihasználva.

A Corpus Ignissarii Vortem, az ifjú inkvizítor tanítványaid Praetor Oculus vezetésével és a támogató corpusokkal és Légióval fegyelmezett sietséggel de egyelőre nagy robajjal távozik az Oroszlános Felső Kapun keresztül, ez a szokásostól eltérően nagyobb számú vonulás lehetővé teszi, hogy a Fal őreinek kivételével, akik ismerősen biccentenek, a rajtaütésben részt vevő lefele igyekvők ne vegyenek észre, ahogy utánuk igyekszel lefelé az Asmodeus Kapu irányába, miután alig tudtad kivárni a gyakorlatok jól ismert homokórájának háromszori lepergését magadban számolva.

Az Asmodeus Kapu mindig is vitatott és kaotikus hely volt, ahol gyakorta lépnek az aranykori kopott kövek pulpitusára vándorprédikátorok és változatos bolondok szórni kéretlenül is végenincs és ostoba szólamaikat bűnről, feloldozásról, tisztítótűzről, míg egy-egy arra járó Légió katonái meg nem unják és el nem szállítják az illetőt, hogy a Citadella vértől és kíntól rothadó tömlöceiben gondolkodjanak el botorságukon jobb esetben. Bizonyos időszakokban, mint az utóbbi hetekben is, mégis megszaporodnak a veszélyesebb tébolyultak, akik világvégéről, apokalipszisről és eretnekségekről szónokolnak, míg a Kapu alatt áramló alsó- és felsővárosi nép tagjai közül az önjelölt boszorkányvadászok nem jelentik pillanatok alatt az Inkvizíciónak jó pénzért, és el nem hallgattatják ezeket a szerencsétleneket, vagy másnap ugyanott máglyán folytathatják mondanivalójukat amíg a lángok beléjük nem folytják a szót, általában nagyobb bámészkodó tömeggel, mint anélkül.

Az utóbbi napokban viszont a Fellegvárban hallottak szerint úgy tűnik, egy ritka veszélyes eset kezdett ismétlődésbe, mivel egy megveszekedett prédikátor valahogy megúszta a szokásos elbánások mindegyikét, és a nép valamilyen csoda folytán nemhogy gyorsan kötelessége szerint jelentette volna, de kifejezetten nagy tömeg gyülekezett össze többször is szavai hallatán Asmodeus legyőzetésének megfeketedett szobra alatt a Kapunál úgy, hogy a városi őrség sem tudta feloszlatni az istentelen csoportosulást anélkül, hogy a szónoknak nyoma veszett volna köztük.

Miközben óvatosan de sietősen próbálod tartani a 328-asok utolsó embereivel lőtávolságból a lépést, ahogy a Fellegvár védelméből az Oroszlános Felső Kapun át és a Felsőváros utcáin sebesen vonulva megkezdik az alászállást a lépcsősorokon, felidézed azt a szóbeszédet az előző napokból a Citadella folyosóin, hogy rossz nyelvek szerint a szónok nem is vándorprédikátor mint a többi Alsóvárosból és a Kikötőkből ide keveredett balga általában, de - micsoda bűn és blaszfémia! - talán Déia megbecsült polgára a Felsővárosból!

Déia az északi tengerek egyetlen igazán gigantikus városa, de szerencsédre a magányos kimenőid hosszú sétái során az elmúlt másfél évtized alatt legalább a Felsővárost (amely jóval kisebb az Alsóvárosnál) úgy kiismerhetted, mint a tenyered egyre mélyebb barázdáit. Nem esik nehezedre a Citadella Lépcső helyett párhuzamos, kisebb sorokon követni a corpusokat, és megfelelő időben lekanyarodni egy néptelen, szűk kis utcába amit jól ismersz: vége magas kőmellvédben végződik, ahol a faragott oszlopsor és a kőbe mélyedő két öreg ciprus között oldalirányban egész közelről rálátni az alant elterülő agórára úgy, hogy egy lentről felfelé tévedő esetleges tekintet se buktathasson le. A Légió úgy tűnik nem számít nagyobb ellenállásra, így íjászokat sem rendeltek most ide. Megfigyelőpontod egyik szépséghibája, hogy történéseket kissé madártávlatból nézheted csak végig, másik pedig hogy a kőmellvéd felől semmiképp sem juthatnál le gyorsan a térre, csak visszafelé kerülőúton.

Arcokat összeszorított de még jó szemeddel még így is kivehetsz, bár ez a jelenlegi helyzetben nem könnyű.

Lefelé nézve tökéletesen belátod az egész nagy teret.

Az Asmodeus Kapunál az agóra túlfelén tényleg példátlan gyülekezet kavarog, vásárnapokon is ritkán látni ilyet. Középen, a bámészkodók fejei közül kissé kimagasodva a rögtönzött emelvényen egy alacsony, kopaszodó haját az őrület borzolva, vádló ujját magasba tartva hevesen gesztikulálva egy kifejezetten felsővárosi polgárnak kinéző, jóltáplált, de ijesztően beesett arcú középkorú alak harsány hangjának foszlányait hozza a szél és verik vissza a falak. Még látod, ahogy a corpusok Inkvizítorai szétszóródnak látótávolságban, kőhajításnyira helyezkedve el egymástól és közelebb húzódva a tömegben.Csak töredékeket értesz a lenti zúgás miatt, de a főbb szólamok egyértelműen egy bomlott elme paranoid képzelgéseit idézik:

“...mert ugye ki azt sem tudhatja, mi van e Város falain túl, a Zátonyokon túl...minden, amit nem akarnak hogy lássatok, a bűn álarca mögé bújtatva, mely egyszer lehull……pedig nem a démonoké azok a szavak hanem mindenkié…a Prófécia igaz, eljön az igazság órája… a lángoló könyvtár…az özönvíz hazugsága… az Aranykor vétkes tudásáért most ti vezekeltek vaksággal…..és visszatérnek a Régi Istenek… egy háború, éhínség és betegségek nélkül kor… a Prófécia igaz… a Romlott Világból… eljő a Kiválasztott Gyermek és újra elhozza a Fényt a vakok közé… a Második Apokalipszis….”

A tömeg óriási, egyelőre nyugtalan hangyabolyhoz hasonlóan kavarog és zúg, annyian kíváncsiak a saját zengő szólamaitól megrészegült, tekintetét és karjait az egek felé vető őrült prédikátor szavaira, hogy a tér túloldalán az Asmodeus Kapu mindkét oldalán álldogálnak a vándorkereskedők, a kikötői matrózok élelmiszerszállítmányokkal, a szekerek türelmetlen kocsisokkal, munkásokkal, alsóvárosi nyikhajokkal akik a kapu két oldalán még megtűrtek, és rengeteg felsővárosi polgárral a felsőbb utcákból, akik máskülönben nem vegyülnének erre.

Még kiveszed Naevius Columella, a Légió sixtusát ahogy a Citadella Lépcső aljából türelmetlen pillantásokat küld a tömeg mögött a tér széléről, mögötte a 328-asok toporognak, de a corpusok tagjait csak itt-ott látod már az óriási kavargásban. Látni véled Praetor Oculust a döntés súlyától szinte letaglózva, megfagyva állva a tömegben, nem érted tétovázásának okát, tőle balra pedig az ikrek nyughatatlanabbikát, Decimus Valorist – testbeszédén ilyen távolból is látszik, hogy alig bírja türtőztetni magát. Csendben fohászkodsz, hogy ne tegyen semmi meggondolatlanságot szokásához híven, de a helyzet pattanásig feszül, a tömegben nyugtalanság fut végig, vihar előtti szél fuvallata érezhető a tiszta ég ellenére, ami a kikötőtől ilyen távol kissé szokatlan.

Tenyered izzad ahogy tehetetlen idegességgel lesed, mi fog történni a következő percekben.

Biztos vagy benne, hogy a prédikátort azonnal el kell távolítani a pulpitusáról, mert nem is máglyát érdemel, hanem még annál is rosszabbat, billogozást és száműzetést az Emléktemető Zátonyokra, de legalábbis azonnal el kellene hallgattatni, mert láthatóan olyan dolgokat fecseg, ami az Ellenállást is kompromittálhatja. Nem is érted, mit akar, kinek az oldalán állhat, de azt a zsigereid mélyén érzed, hogy a következő pillanatokban valaminek történnie kell.
