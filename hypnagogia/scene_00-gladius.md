@gladius

# Octavus Gladius

A neved Gladius. Inkvizítor vagy, amire mérhetetlen büszkeséggel tekintesz. Fáradhatatlan maximalizmussal gyakoroltad mindig is a másfélkezes pallos forgatását a mesteretekkel, Domus Excilioval, ittad a szavait minden tudásról, és a legjobb akartál lenni a corpusodban. Csak ő, az öreg prefektus tud a bizonytalanságaidról, látja rajtad, és ezt gyűlölöd. Mintha a lelkedbe látna. Az érzések, amiket senkinek sem mondasz el, az a különös, megmagyarázhatatlan hiány, mintha valamit elvettek volna tőled, mintha a dolgoknak máshogy kellene lenniük, mert valaha másképp voltak. És a rémálmaid, azok a visszatérő rémálmok, amikről még az öregnek sem igazán mertél mesélni, ahogy senki másnak sem: a viharos éjszaka, egy női sikoly, férfiak kiáltása, és az ismerős hang, “ennek így kell lennie”. Excilio atya mindig azt tanította, az álmok csak a bűnös vágyak és az eredendően romlott emberi lélek illúziói, amik az éjszaka sötétjében játszanak velünk, nem szabad őket komolyan venni. Szíved próbálod megkeményíteni hát, hogy az Inkvizíció Pallosként a Pátriárka ne csalódhasson benned, dühöd pedig elnyomni, hogy az ikreknek ez láthatóan könnyebben megy.

Valoris és Vortis mindig farkaskölyköknek tűntek, ameddig csak vissza tudsz emlékezni, hisz együtt nőttetek fel. Ők a vértestvéreid akikre vakon is számítanod kell, családod a Fellegvár, atyátok pedig az Egyetlen Isten, ahogy tanították nektek. De a lelked sokszor haragos, mert sosem éreztél velük akkora egységet, mint kettejük között látsz, hiszen ikrek, mások meg sem igazán tudják különböztetni őket. De te tudod a különbségeket, amiket talán csak az öreg prefektus lát, mert ő mindenki lelkét látja: hogy Valoris minden gondolata egy a Renddel és komoly ambíciók fűtik, de Vortis szemében van valami hezitálás néha, gondolatok, amiknek nem biztos hogy helye van, de hogy kétségek, hűtlenség, vagy kíváncsiság lenne, ezt még nem tudod. Valoris ambícióit irigyled és féled is, mert tudod, hogy látja rajtad a démonaid, a nehézségeid, a szíved átfutó gyengeségeit. A rémálmokról egyiküknek sem beszéltél.

Az új praetortól, aki pár holdhónapja került corpusotok élére, tartasz. Kemény ember, aki nem fogja szívlelni a bizonytalanságot, ezt már biztosan tudod, így nagyon vigyázol, hogy előtte minden pillanatban rejtve maradjanak kihívásaid, kétségeid, gondolataid, és jó katona legyél. De nem szívleled, és ha döntened kellene, sokkal szívesebben töltenéd a következő őrjáratokat is az öreg mesteretekkel, mint ahogy eddig csatlakozhattatok a Légionáriusok vonulásához néhanapján a Felsőváros rendezett utcáin és fő terein. Ezeket a pillanatokat nagyon várod, mert bár nem szabad kimondani, de hosszúak voltak a kiképzés évei és igencsak unod már a Fellegvár hideg, kihalt csarnokait, ahol a többi corpusbeli társaidon kívül csak az Inkvizíció rangosabb képviselőt és a papi konklávé tagjaival találkozhattál a szolgákon kívül. Déia Felsővárosának lakói, polgári házai, nyüzsgése viszont teljesen ámulatba ejt, fejed kavarog a látottaktól még mindig minden alkalommal, úgy érzed befogadni is alig bírod azt a bonyolultságot, amivel odakint zajlik az élet. A kedvenced a Belső Falakon történő őrjáratok voltak, ilyenkor szabadnak érzed magad mint a sirályok amiknek a rikoltásait messzire hozza a szél odalentről, és mert a nyaktörően magas Falról ellátni egészen a színes Felsővároson túlra, az Alsóváros girbe-gurba sötét utcáira (amikről csak a kantin közös étkezésein hallottál a rangidős őrjáratozóktól vad történeteket), és még tovább, a Kikötő füstös formáira is, ahol a hadiflotta hajóinak temérdek vitorlája és árbóca billeg a messzeségben, valahol nagyon messze lent.

Minden vágyad hogy elhagyhasd végre a Fellegvárat és elkezdhesd a szolgálatot odakint.

_[ Hajnal van, a rajtaütést elindító parancsig még van talán pár óra. Mit teszel? Vortis és Valoris corpusbeli testvéreiddel a szobátokban várakoztok. ]_

### Gladius:

_Hajnalban egy ablak melletti széken ülök külön a többiektől, távolról elcsípve egy-egy mondatfoszlányt a beszélgetésükből. Az elmémet az izgalom és kétségek töltik meg, egyre csak az ablakon bámulok kifelé a városra. Éjjel nem sokat aludtam, de soha éberebbnek nem éreztem magamat. Nem is értem mi történik velem... már megannyiszor rótam az utcákat és falakat őrjáratokon és az ahogy várható is már többször kerültünk összetűzésbe az alantas hitszegőkkel. De ez valahogy más, ez valami új. Ez lesz az első rajtaütés amibe részt veszek. Nem egy egyszerű tolvajról van szó, aki a piacról kenyeret lopott; nem is egy félnótásról, aki olyan dolgokról fecsegett, amikről nem szabad. Ez az akció olyan eretnekek ellen készül, akik pontosan tudják, hogy mi vár rájuk... ami azt jelenti, hogy felkészültek. De mégis mit tehetnek az inkvizíció ereje ellen? Hogyan vehetnék fel a versenyt azzal az elsöprő erővel amit mi képviselünk? Ráadásul az előljáróink is ott lesznek. Valami nagy dolog van készülőben és ez aggaszt, még ha próbálom leplezni is... magam előtt akkor se tudnám, ha próbálnám._

_Bőven hajnalhasadta előtt keltem ki az ágyból és azóta már vagy száz alkalommal ellenőriztem végig a felszerelést._

_Amikor Preator Oculus becsörtet a helységbe és kiadja a parancsot, hogy "Mozgás, Indulás!" egy fél pillanatra az értetlenség hulláma üti meg az arcomat, de jobbnak látom nem hangot adni neki. Az egyetlen mód ahogy ezt a mesterek érthették az az, hogy készülődjek az esti rajtaütésre. Felállok a székemből és újra leellenőrzöm a felszerelésemet. Ez azonban lenyugtatja az elmémet és elhozza a felismerést, hogy az ismétlődő feladatok fókuszálják az elmét... Lehet, hogy a mesterek még bölcsebbek, mint ahogy eddig gondoltam? Hitem új erőre kapásával, a nap hátralevő részét főleg imádsággal és gyakorlással töltöm. Amúgy is jobb, ha nem látnak kétkedni engem a társaim és az előljárók._
