@oculus @gladius @valoris @vortis

# Első fejezet, harmadik rész: “Inkvizítorok!”

“Inkvizítorok! Itt az Inkvizíció…! Meneküljetek!” - harsan fel egy halálra rémült kiáltás a tömegből nem messze, ahogy Decimus Valoris elszánt mordulással elveszti türelmét és nagyjából egy időben azzal, ahogy Praetor Oculus a tér hátsó része, a Légió sixtusa, Naevis Columella irányába leadja első jelét hogy készüljenek, már dobja is félre köpenyét, felfedve pallosát és fekete-piros-fehér hivatalos inkvizítori öltözetét.

A következő pillanatokban mintha minden egyszerre történne és elszabadul a pokol.

Ahogy Praetor Oculus kiadja a jelet a másik két corpus praetorainak is, az agóra lépcsők felőli hátsó részéből dühösen felharsan Sixtus Naevius Columella sípja, a Légió fekete- és mélykék inges könnyű páncélos katonái megindulnak a tér két oldala felé, főleg hogy biztosítsák a szélső utcákat a tömeg számára, hogy egymás letaposása nélkül elhagyhassák menekültükben; másrészt kéttucat légiós középen indul fegyelmezetten az Inkvizítorok támogatására a pulpitus felé.

A feltámadó szél elül, a tömegen zúgás és hullámzás fut végig, kiáltások tucatjai harsannak mindenfelől, az emberek a szélrózsa minden irányába elkezdenek egymáshoz préselődve és egymásban felbukva futva menekülni a térről. Egy pillanat alatt lesz óriási a zaj és a felvert por, a pánik kézzel fogható a levegőben, a tér sarkáról sirályok hada rebben fel hangos szárnycsattogással, az Asmodeus kapunál a tipró lábak vándorkereskedők kocsijait borítják fel, oldalról halálravált sikoltások jelzik, hogy szerencsétlenek máris menekülő talpak alá kerültek.

Az Inkvizíció a szétáramló tömeggel pont ellenkező irányba, az Agóra közepe felé, a pulpitus irányába tör: mivel a két másik corpus időközben körbevette azt, így nagy reményeitek vannak arra, hogy az emelvényről lelépő őrült prédikátor most kézre kerül és nem tud elvegyülni a tömegben. Az óriási káosz inkább tűnik fegyvertelenek elkeseredett polgárháborús közelharcának, erre a helyzetre kiképzésetek során bármennyi kardvívás és taktikai elmélet sem tudott volna felkészíteni, minden fegyelmetekre és nem egyszer jól irányzott ökölcsapásaitokra is szükségetek van, hogy fenntartsátok magatokat a felsővárosi polgárság és az alsóvárosi csürhe kavarodásának hullámain. Egy-egy rövid pillanatig reménytelennek látszik a helyzet és a kétségbeesés határán már-már úgy tűnik, saját életetekért kell pallost emelnetek, oldalról a Légiósok felől véres közelharc is kialakul kardcsapásokkal, Valoris arcába is visszaütnek, Octavus Gladiust pedig csak termete menti meg egy soron hogy ne kerüljön földre és tapossák le, de végül a riadalom túljutni látszik a holtpontján, és a tömeg a szélső utcák felé távozik rohanva, sebesülteket, eltaposott asszonyokat és gyermekeket és kiabáló polgárok tucatjait hagyva maga után. Ahogy megérkezik a 321-es számú légió is támogatásul fentről a Fellegvár felől, Isten Városának bámulatosan jól szervezett hangyabolya már meg is kezdte pillanatnyi belső zavara nyomainak is a felszámolását: talán csak a hóhéroknál kevésbé megvetett, ámde annál nélkülözhetetlenebb purificatorok alsó kasztjának mocskos gúnyáit viselő, fekete kezű vézna dolgozói görnyedezve húzzák el a halottakat és takarítanak el mindent.

Nem sokkal később, ahogy a nap fáradtan megkezdi alászállását a dokkok irányába, és a Fellegvár meredek falai között már csak lapos fények sütik végig a kerengőt a tenger felől gyülekező esőfelhők közül, vissza is érkeztetek a Fellegvárba a légiókkal együtt. A belső udvaron az öreg gránit kút napórája épp sötétbe borul ahogy visszaérkezvén Praetor Oculus élén összefuttok a sietős és fáradtnak tűnő Domus Excilioval és a legyőzhetetlen erejű Naevius Columellával, a 328-asok sixtusával, valamint Aelius Varro-val, a septimussal, és elcsípitek elégedett félszavaikat, miszerint a rajtaütés kudarcai ellenére a bolond prédikátor élve kézre került, és azonnal meg is kezdődik kihallgatása. Ekkor halljátok először a nevet a septimus által elejtett félmondatból praetorotok felé: az eretnek nem vándorprédikátor, hanem egy tisztes felsővárosi polgár, Sergio mester.

Praetor Oculus rövid parancsszóval elküld titeket a kvártélyotokba: pakoljatok le, mosdjatok meg, öltözzetek át, és bármilyen éhesek és fáradtak is vagytok, azonnal vár titeket beszámolóra a rajtaütésről szobájába.

@oculus

### Praetor Oculus:

Miközben levetkezem a saját izzadtságomtól és a tömeg csürhéjétől bűzlő gúnyám, félredobom hasztalan kardom és felszerelésem. Ahogy esnek a darabok, a csattanásokat ütemesen felváltva dobban lábam trappolva, a vesztesek letargikus tempójában.

K U D A R C.

Ez, nem kisbetűs. Ez, nem más miatt történt. Ez, az én felelősségem. Az én csapatom, akikért én felelek. Rám voltak bízva. Amíg oda felé tartottunk, volt időm. Amíg készülődtünk, lett volna időm, de én a saját imáimmal voltam elfoglalva. A saját felszerelésemmel foglalkoztam.

Megérte? Ugyanolyan dühös és csalódott vagyok, mint egy póri. Még a koldusok se vívódnak ennyit hibáikon, vagy akár életükön. Most is csak magamat sajnálom. Most is csak magammal foglalkozom. Mégis milyen egy ilyen vezér? Minek a kapitánya vagyok? Kiknek akarok parancsolni, ha saját magammal sem bírok?

E L É G!

Csak úgy visszhangzik az erőd, de muszáj volt kiengednem. Szét verném az egész szobám, majd egyesével mindegyiküket.
Nem, Octavus mindent jól csinált. Nem, Vortis is tette amit kell.
A végén a prédikátor is meg lett.

Valoris...nak nem mondtam el, mik a céljaink. A céljaim. Amit el akartam érni, azt a corpusommal akartam elérni. Nem tudta, hogy mit akarok, nem mondtam el neki, nekik. Amíg készülődtünk, amíg oda értünk, el kellett volna mondanom a feladatokat, a célunkat.

Leöntöm magam a hideg dézsa vízzel.

Átöltözöm. Tisztába. Testi megtisztulás is egy lépés, a rengeteg következő lépéshez, ami rám vár. Ami ránk vár.

Hamarosan érkeznek. Helyet csinálok a szobámban, és elfoglalom székem.

Praetor vagyok. A corpusomért vagyok. A fellegvárért vagyok. A légióért vagyok. A hitem vezérel, a meggyőződésem hajt engem.
Senki fontos nem halt meg, nem sérült meg, a prédikátor beazonosítva. Nem vereség, nem kell gyászolni. A tanulságok órája következik.

Aki pedig nem tanul, az bűnhődni fog.

@oculus

### Praetor Oculus a szobájában

Ahogy végre székedben várakozol nagy tölgyfa íróasztalod mögött, az inkvizítori kiképzés rutinjaként mormolod magadban a jól ismert fohászt ("O Domine, dona mihi animi aequitatem, ut quae mutare non possim, clementer feram; ac fortitudinem, ut quae mutare possim, mutem; ac sapientiam, ut haec ab illis discernam"), és érzed, ahogy kudarcod első felindulása, mint vad árhullám, már át is vonult feletted. Megedzett már az élet, hogy tudd, nem mutatkozhatsz így a corpusod előtt, nem láthatják rajtad a gyengeséget egyetlen pillanatra sem. Mégis, viharos gondolataid zavaros utóhullámai csak nem hagynak békét, fejedbe férkőznek a praetori felelősség magányos kétségei: kiben bízhatsz, ha te felelsz értük?
Hiszen a corpus ifjú tagjaival nem tárgyalhatod meg bizonytalanságaid! Domus Excilioban, aki viszont jóval régebbóta ismeri őket, mint te, akit csak most neveztek ki frissen az élükre? Vagy Naevius Columellában, a sixtusban, aki felé neked is jelentened kell, aki ha a Légió tagja is, mégiscsak feljebbvalód? A septimusban, ha Columella ellened vall? A Seraphim Mortisokban, akik minden lépésedet árgus szemekkel figyelik az Inkvizíción belül? A konklávé, akikhez szupervízióért fordulhatsz és kell is fordulnod időről időre - bűnbánat formájában? Tanácsot, segítséget, vagy csak megértést kitől remélhetsz? Csak az Úrtól, úgy tűnik. És ha bajba kerülsz, ki áll ki érted?

Milyen magányos lét a praetori, és milyen nehéz a felelősség súlya...!
