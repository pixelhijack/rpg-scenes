# Első fejezet, harmadik rész: “Inkvizítorok!” - Domus Excilio

Megfigyelőpontod néma rabjaként a kőmellvéd mögött kushadva tehetetlen nézője lehetsz csak a sors e kegyetlen színházi jelenetének. Pont ahogy érezted, a következő pillanatokban mintha minden egyszerre történne és elszabadul a pokol.

“Inkvizítorok! Itt az Inkvizíció…! Meneküljetek!” - harsan fel egy halálra rémült kiáltás a tömegből amit még innen fentről is jól hallasz, és körmöd ökölbe szorított kezedbe váj látva, ahogy Decimus Valoris elszánt mordulással elveszti türelmét és nagyjából egy időben azzal, ahogy Praetor Oculus a tér hátsó része, a Légió sixtusa, Naevis Columella irányába leadja első jelét hogy készüljenek, már dobja is félre köpenyét, felfedve pallosát és fekete-piros-fehér hivatalos inkvizítori öltözetét.

Mindig is forrófejű volt a fiú, mondogattad is neki, hogy egyszer ez lesz a veszte.

Madártávlatból mintha a Mennyei Mindenható rendezte volna számodra ezt a jelenetet, épp csak semmit sem tehetsz. Praetor Oculus kiadja a jelet a másik két corpus praetorainak is, az agóra lépcsők felőli hátsó részéből pedig dühösen felharsan Sixtus Naevius Columella sípja, a Légió fekete- és mélykék inges könnyű páncélos katonái megindulnak a tér két oldala felé, főleg hogy biztosítsák a szélső utcákat a tömeg számára, hogy egymás letaposása nélkül elhagyhassák menekültükben. Kéttucat légiós középen indul fegyelmezetten az Inkvizítorok támogatására a pulpitus felé.

A feltámadó szél elül, a tömegen zúgás és hullámzás fut végig, kiáltások tucatjai harsannak mindenfelől, az emberek a szélrózsa minden irányába elkezdenek egymáshoz préselődve és egymásban felbukva futva menekülni a térről. Egy pillanat alatt lesz óriási a zaj és a felvert por, a pánik kézzel fogható még innen fentről is,, a tér sarkáról sirályok hada rebben fel hangos szárnycsattogással, az Asmodeus kapunál a tipró lábak vándorkereskedők kocsijait borítják fel, oldalról halálravált sikoltások jelzik, hogy szerencsétlenek máris menekülő talpak alá kerültek.

Az Inkvizíció a szétáramló tömeggel pont ellenkező irányba, az Agóra közepe felé, a pulpitus irányába tör: mivel a két másik corpus időközben körbevette azt, így nagy reményeid vannak arra, hogy az emelvényről lelépő őrült prédikátor most kézre kerül és nem tud elvegyülni a tömegben. Az óriási káosz inkább tűnik fegyvertelenek elkeseredett polgárháborús közelharcának, erre a helyzetre az ifjakat kiképzése során bármennyi kardvívás és taktikai elmélet sem tudott volna felkészíteni, valószínűleg minden fegyelmükre és talán jól irányzott ökölcsapásukra is szükségük lesz, hogy fenntartsák magukat a felsővárosi polgárság és az alsóvárosi csürhe kavarodásának hullámain. Egy-egy rövid pillanatig reménytelennek látszik a helyzet odalent: oldalról a Légiósok felől véres közelharc is kialakul kardcsapásokkal, egy pillanatra meglátod ahogy a tömegből kibukkanva Valorist ahogy arcába visszaütnek, Octavus Gladiust baloldalt pedig csak termete menti meg egy soron hogy ne kerüljön földre és tapossák le, de végül a riadalom túljutni látszik a holtpontján, és a tömeg a szélső utcák felé távozik rohanva, sebesülteket, eltaposott asszonyokat és gyermekeket és kiabáló polgárok tucatjait hagyva maga után. Ahogy megérkezik a 321-es számú légió is támogatásul mögüled a Fellegvár felől, Isten Városának bámulatosan jól szervezett hangyabolya már meg is kezdte pillanatnyi belső zavara nyomainak is a felszámolását: talán csak a hóhéroknál kevésbé megvetett, ámde annál nélkülözhetetlenebb purificatorok alsó kasztjának mocskos gúnyáit viselő, fekete kezű vézna dolgozói görnyedezve húzzák el a halottakat és takarítanak el mindent.

Tennivalód itt már nincs, hirtelen ér a józanodás, hogy inkognitód titkos aggodalma helyett azonnal vissza kell indulnod a Fellegvárba, hogy a Légiók és főleg a corpusod előtt érj vissza.

Egy korodhoz már kevésbé illő őrült rohanás után, miközben a nap fáradtan megkezdi alászállását a dokkok irányába, és a Fellegvár meredek falai között már csak lapos fények sütik végig a kerengőt a tenger felől gyülekező esőfelhők közül, vissza is érkezel a Fellegvárba – szerencsére még a légiók előtt. A belső udvaron az öreg gránit kút napórája épp sötétbe borul, ahogy visszaérkezvén Praetor Oculus élén összefutsz zilált corpusoddal és a legyőzhetetlen erejű Naevius Columellával, a 328-asok sixtusával, valamint Aelius Varro-val, a septimussal. Zord, fáradt, de elégedett félszavakban tárgyalják röviden számodra: a rajtaütés kudarcai ellenére a bolond prédikátor élve kézre került, és azonnal meg is kezdődik kihallgatása. Ekkor hallod először a nevet a septimus által elejtve a Praetor felé, ami megerősíti hallomásod: az eretnek nem vándorprédikátor, hanem egy tisztes felsővárosi polgár, Sergio mester.

Praetor Oculus rövid parancsszóval elküldi a corpus ifjait a kvártélyaikba: pakoljanak le, mosdjanak meg, öltözzenek át, de bármilyen éhesek és fáradtak is, azonnal várja őket beszámolóra a rajtaütésről szobájába. Kimerülten biccent feléd is, jelezve, neked is ott a helyed.
