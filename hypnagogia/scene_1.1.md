# Első fejezet, első rész: Ébresztő, ébresztő!

_INTRO:_

> _Wake up, son of mine
> Momma got something to tell you
> Changes come
> Life will have its way
> With your pride, son
> Take it like a man
> Hang on, son of mine
> A storm is blowing up your horizon_

> Puscifer - Momma Sed

**_Ébredjetek! - Kiáltott be az öreg prefektus hajnalban a folyosó elejéről._**

Kiváltságosok vagytok a kiváltságosok közt is Isten Városában, ahogy a prefektusotok tanította nektek hosszú sötét estéken, a dormitórium végtelen kerengőin sétálva körbe-körbe a Fellegvár árkádos oszlopsorai között. Ti pedig ittátok szavait gyerekként, szabályos rendben hármasával vonulva utána és koptatva éveken át a hideg fekete-fehér márvány követ, mint már annyi generáció, és hallgattátok az öreg történeteit városotokról, Déiáról, az azon túli Romlott Világról, és az eretnekekről, a belső ellenségektől, akiktől életetekkel és véretekkel kell védenetek a Birodalom eme utolsó fennmaradt ékkövét.

Kiváltságosok vagytok ti, az Inkvizíció kiválasztott gyermekei, a kevesek közt is kevesek: ha a Város felett a rendet tartó Légionáriusok a Birodalom vaskezében Isten lángoló pallosa ami lesújt a bűnösökre, akkor ti vagytok az ész és vasakarat, ami ezt a pallost irányítja. Míg a Légionáriusokat a családjuk ajánlja fel a Birodalom számára, hogy szolgálatuk áldozatául biztos helyük lehessen az üdvözültek között, addig Inkvizítornak születni kell: vezetőik folyamatosan járják az Alsó- és Felsővárost hogy felkutassák azokat a különleges gyermekeket, akiket Isten szeme jelölt ki az inkvizítori feladatra. Ezek a rejtett tehetséggel bíró gyermekek, akiken ott a isteni jel, azután csecsemőként a Fellegvárba kerülnek, és családjuk helyett a Rend neveli őket fel – ez így történt veletek is.

A rettegett inkvizítori másfélkezes kard forgatása, pusztakezes és fegyveres harc mellett a legalaposabb kiképzést kapjátok nem csak a taktikai és stratégiai ismeretekből, fontos személyek védelméből, a papi konklávé hitbéli tanaiból, az Úr fohászaiból, és az ismert világ történelméből, hogy el tudják látni a legfőbb feladatukat, elválasztani a pelyvát a búzától, kipurgálni az eretnekeket a Városból.

Évszázadokkal ezelőtt, a Császárság Korát elpusztító Apokalipszis után Isten az Első Pátriárka kezébe tette le az új világ kulcsait, és a Birodalom túlélői megépítették az Ő Városát, Déiát, a többszörös fallal körülvett menedéket, ahol az üdvözülésre esélyt kapott lelkek és vezeklő szolganépeik kaptak helyet. Falain túl a Romlott Világ elveszett tengerei terülnek el. Ezek a falak tartják vissza a hitetlenek népeinek és az eretnekeknek folyamatos ostromát, amivel a Birodalmat és a Várost fenyegetik. Isten Városát a befogadás kegyében részesülő lakói nem hagyhatják el, de az Alsóváros tisztátalan népei sem léphetnek be a kegyelteknek otthont adó Felsővárosba, ezek pedig hagymahéjakként védik a Fellegvárat, ahol a Pátriárka és a papi konklávé irányítják a Birodalmat.

Ez alól csak a Birodalmi Légiók és Inkvizítorok a kivételezettek: ők hivatottak védelmezni Déiát, ők az egyedüliek, akik üdvözülésük lehetőségéért gyarló életüket feláldozva szabadon járhatnak a városfalak között, és idővel szolgálatot végezhetnek odakint is, a Romlott Világban. Feladatuk a város védelméért fenntartani az isteni rendet, és máglyára juttatni vagy az Emléktemető Zátonyokra küldeni az eretnekeket és bárkit, aki *boszorkánysággal*, a *Régi Istenekkel*, *Tiltott Arkánumokkal*, a *Próféciával* vagy az Apokalipszis előtti *régi korokkal* foglalkozik.

Tanulmányaitok során a legsarkalatosabb pont ez volt. A zárt szekrényekben őrzött fóliánsoktól roskadó Temporum Memoriis könyvtárába, a Fellegvár legerősebben őrzött csarnokába csak szigorú felügyelettel és suttogva léphettetek be, itt szívtátok magatokba szürke hajnalokon azt, amire Déia egyetlen más lakójának szeme sem vetülhet. Az Inkvizítorok nem csak a fény vigyázói és a sötétség ellenharcosai, de az idők és az emlékezet őrei is egyben: hogy a történelem ne ismétlődhessen, Déia védelmének érdekében lakói nem beszélnek az Apokalipszis előtti időkről, csak rettegéstől visszafogott hangon, hogy gyermekeiket fegyelemre intsék és beléjük fojtsák a sírást. Nyíltan beszélni a régi időkről súlyos büntetést, vezeklésként megszégyenítést, rosszabb esetben nyilvános kivégzést von maga után. A Birodalmi Légiósok tűzzel-vassal irtják ennek minden formáját, miután a nép azonnal jelenti őket. A bűnösöket jelenteni kitüntetendő jótett, Déia rendje és fegyelme csak úgy maradhat fenn, ha lakói figyelnek egymásra, vigyáznak egymás nyelvére, gondolataira. “Az Ő szeme által!” - tartja a mondás, vagyis az Úr szeme mindent lát.

Vannak azonban ennél nagyobb bűnök is: minden öreg tudja, hogy az Apokalipszis előtt a Császárság bukását az a tiltott dolog okozta, amit még említeni sem lehet: a túlvilágról származó, istenkáromló romlott tudás, a *mágia* hajszál híján elpusztította a világot. Nektek, Inkvizítoroknak jutott a feladat, hogy ezeket az eretnekeket felkutassátok, akik még mindig birtokolnak részleteket az Apokalipszis előtti korok elveszett Tiltott Arkánumaiból és boszorkánysággal fenyegetik e világot. A mágia minden formája és ezeknek gyakorlása halállal büntetendő Déiában, Isten Városában.

**_Ébredjetek, ébredjetek! Itt az idő!_**

Hosszúak voltak a kiképzésetek évei, a Fellegvár Légionáriusoktól és a Rend többi Inkvizítorától nyüzsgő méhkasán kívül, a száz meg száz többi corpussal történt belső gyakorlatokon és a nagycsarnok hangosan morajló kantinjában történő szigorú rendben végrehajtott közös étkezéseken elhangzó szóbeszédeken túl csak a Falról értesültetek valamit a kinti világból. Most eljött hát az idő egységetek, a Corpus Ignissarii Vortem számára is, hogy novíciusai az eddigi őrjáratok után végre életükben először igazi bevetésen vehessék a bűnösök vérét az Ő Városának tisztaságáért. Praetorotok hajnalban jelezte prefektusotoknak, hogy készítsétek szentelt pengéiteket, mert az Agórán eretnek vándorprédikátorok ütötték fel a fejüket, és az eljövendő napon bármikor kivezényelhetnek titeket a 328-as számú Légióval együtt. Szegmensetek szobáiba visszahúzódva várjátok a következő parancsot addig. Izgatottan súgtok össze, Praetor Oculust nemigen éritek már el, de talán Domus Excilio prefektus, öreg nevelőmesteretek még kielégítheti ifjonti kíváncsiságotokat és csendesítheti izgatottságotokat.

_Hajnal van, a rajtaütést elindító parancsig még van talán pár órátok. Mit tesztek?_

@oculus @gladius @valoris @vortis @excilio

### Praetor Oculus:

Praetor Oculus, a 328-as számú sixtusa és a septimus társaságában, sietős léptekkel érkeznek a corpus ifjú pallosaihoz. Praetor Oculus arcáról az elszántság sugárzik, és a corpushoz szól:
"Inkvizítorok! Az Úr keze és pallosa vagyunk. Ma éjjel az eretnekek és hitetlenek remegni fognak az igazság fényében. Az Alsóváros szívébe törünk be, és mindenkit, aki a sötétséget szolgálja, elpusztítunk. Készüljön mindenki az Úr akaratának végrehajtására. Mozgás, indulás!"

### Octavius Gladius:

Mire a többiek kikeverednek a hálóteremből, Octavius Gladius már órák óta talpon van. Akik ismerik őt, tudják, hogy szeret saját elméjének erődjébe visszavonulni, de a mai nap még a szokásosnál is csendesebb, visszahúzódóbb.

Mikor a mesterek becsörtetnek a szobába és a Preator kiadja a parancsot, Octavius arcán egy pillanatra a döbbenet és értetlenség ütközik ki, talán még egy sanda mosoly is kiül az arcára, de hamar visszaszerzi egyensúlyát és jobbnak látja csendben maradni. Feláll az ablak melletti székéből, amiben ébredése óta ül és sokadik alkalommal elkezdi ellenőrizni a felszerelését.

Az ezt követő 2-3 órát a kolostor oltáránál tölti egy rózsafüzér társaságában, ez láthatóan jobb kedvre deríti és jobban előbújik a csigaházából. Délutánra Domus Excilio mestert kéri meg, hogy a gyakorlóteremben együtt műveljék a pallos forgatásának művészetét.

### Decimus Valoris:

Decimus Valorist sokan törtetőnek gondolják, de közeli társai tudják, hogy a megszállott kifejezés sokkal inkább illik rá. Hiszi, hogy a szent cél eléréséhez vezető út első valódi lépése lesz ez a bevetés, melynek során egyrészt pengéjével bizonyíthatja rátermettségemet, másrészt alkalma nyílik a másvilágra küldeni egy olyan teremtményt aki a végső cél - a birodalom békéjének és egységének fenntartását - gátolja.
Ennek szellemében a hátralévő időm nagyrészét elmém felkészítésével; imával és meditációval töltöm, maradék időmet pedig a fegyverem és felszereléseim tisztításával, rendezésével, hogy minden tökéletes legyen. Bár szóvá nem teszem, de társaimtól is ezt az alázatot várom el. Biztos vagyok benne, hogy gondolataimat és elvárásaimat ikertestvérem Vortis szavak nélkül is ismeri, és bízom abban, hogy társunk Gladius is kellően felkészült a fontos pillanatra.
Praetor Oculus érkezésekor csendben felállok és arcomon elszántsággal mélyen bólintok jelezve, hogy felkészültem.

### Decimus Vortis:

Láthatóan váratlanul ért a hír. A kezdeti döbbent állapotból lassan térek magamhoz. Egy két humoros megjegyzéssel és pár bátorító szóval próbálom oldani a feszültséget (és önmagamat nyugtatni):

_"Ne feledjétek, mindannyian azért vagyunk itt, mert Isten kiválasztott minket. Ha eltévednétek gondoljatok erre, vagy kövessétek az eretnekek halálsikolyát, az majd vezet.",
Majd látván, hogy milyen eltökélt mindenki megnyugszom, hogy felkészültünk a feladatra, és én is elvonulok a szobámba. Egy-két kísérletet teszek rá, hogy beszéljek Domus Excilio prefektussal, amikor elfoglaltsága okán ez meghiusul újra a szobám magányába burkolózok._

@vortis

_Az izgalomnál csak a gondolataimban uralkodó káosz erősebb:_
_"Minden megváltozik. Mit jelent ez az életemben? A bezártsággal együtt a körülöttem ólálkodó hangokat is hátrahagyom végre? Megérdemlem, hogy felfigyeljenek rám, most esélyt kapok, hogy megmutassam magam. Csak el ne szúrjam. Mi lesz ha kevésnek bizonyulok? Mi lesz ha cserben hagyom a társaimat?"_
_A társaim előtt nyugalmat erőltetek magamra. Megpróbálok velük egy-két szót váltani, de a fejemben zugó gondolatok robaja elnyom minden más hangot. Amint lehet visszavonulok a szobámba. "Mit csináhat vajon Valoris? Visszafekszik aludni, hogy a lehető legkipihentebb legyen? Megbizonyosodik a felszerelése állapotáról? Csendben imádkozik, miközben a testét edzi? Hogyan lehet ilyen nyugodt?? Nekem is le kell csillapítanom az elmémet."_
_Ez az eddigi leghosszabb nap az életemben. Nem találok megnyugvást, bár némileg sikerül rendeznem a gondolataimat. Megpróbálom felkeresni a prefektust, hogy tapasztalatából és és bölcsességéből erőt nyerjek. Miközben a szobája felé sétálok, felkészítem magam, hogy bármilyen útmutatást vagy tanácsot elfogadjak, amit a tapasztalt vezetőm megoszt velem. A szobájából kiszűrődő tompa hangokat hallva csalódottan nyugtázom, hogy nincs ideje rám. Mint oly sokszor, a formagyakorlatokban keresek megnyugvást. A fém érintése megnyugtat. A fémmel önmagam lehetek. A fém én vagyok..._

@oculus @gladius @valoris @vortis @excilio

### Domus Excilio:

Nehéz kérdések terhe alatt mindig is jobban esett egy hosszú, csendes séta a konviktus kerengőjén, mintsem a kápolna félhomályában elmormolt imák. A kerengő egy zárt udvart vesz körbe, melynek közepén egy öreg kút áll. Vizének tükre, mint egy régen volt tenger gránitlapok közé ékelődött szilánkja, ablak az égbe szökő falak között. Időnként kinézek rajta, ahogy most is. Hosszas tépelődés után felkeresem Praetor Oculust, és közlöm vele, hogy nem tartok a corpussal első küldetésükön. Döntésem röviden indoklom. Az első küldetés a corpus valódi próbatétele, amely igazolja, hogy képesek a külső városban rájuk váró ismeretlen helyzetekkel önállóan megbirkózni, így kedvezőbb a prefektusnak távol maradnia.

Gladius kérésére a délutáni órákat a vívóterem falai között töltöm. Hajlott korom okán igyekszem Fuori Misura kivárni Gladius támadásait, ugyanakkor a gyakorlással töltött évtizedek ma még kiegyenlítik az ifjú tanítvány egyre világosabban megnyilvánuló erőfölényét. Sixtus Grassius, legendás Spada e Capa vívómester, közel háromszáz esztendeje írott kódexének minden egyes lapjáról felidéz valamit, és bámulatos könnyedséggel szövi folytonos mozdulatsorokká Grassius szűkszavúan fogalmazott formáit. A küzdőteret szegélyező kandeláberek gyertyái lassan leégnek, fényük időnként megremeg és odakint is egyre nyúlnak az árnyak. Emlékeztetem Gladiust, hogy bár Spada Solo zajlik az igazi nemes küzdelem, holnap sokkal inkább a tőrök napja jön el. Még néhány szót váltunk első küldetésükről, igyekszem bíztatni a feladat jellegével kapcsolatban. Mondván, ez bármely corpus számára rutinszerű. Közben remélem, hogy a tekintetem nem árul el, és nyugtalanságom Gladius nem veszi észre, de minden bizonnyal tévedek...
