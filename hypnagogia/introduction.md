# Hypnagogia

Az Első Apokalipszis romjain emelkedett Déia, a Birodalom utolsó menedéke, ahol Isten kegyelméből a hívők és vezeklő szolgáik élhetnek. A többszörös falakkal védett városban a Pátriárka és a papi konklávé uralkodik, míg odakint a Romlott Világ káosza és az eretnekek seregei fenyegetnek. A Birodalmi Légiók és az Inkvizítorok az egyetlenek, akik átléphetik a falakat – hogy védelmezzék Déiát, és máglyára juttassák az Ellenállás ügynökeit és a bűnösöket, akik boszorkánysággal, a Régi Istenekkel, Tiltott Arkánumokkal, a Próféciával vagy az Első Apokalipszis előtti régi korokkal foglalkoznak. Játékosként az Inkvizíció tagjait személyesítitek meg, hogy életeteket Isten és a Birodalom szolgálatának szenteljétek. De vajon valóban az Úr akarata formálja a világot, vagy valami sokkal sötétebb titok rejlik a szent falak mögött?
