@excilio

# Domus Excilio

Ritkuló, ősz hajkoronoád minden szála égnek mered, karjaidon libabőrt érzel, gyomrod összerándul. Még szerencse, hogy a kerengőn túl senkivel sem futsz össze az estnek ezen a késői óráján akivel szót kéne váltanod, mert az arcod most az évtizedek rutinja ellenére is feldúltnak tűnhetne.

Azonnal tudod, hogy nagy a gond, ha az inas a Praetor szobájáig jön, hogy elszólítson.
Nem sokszor történt meg Déiában tartózkodásod alatt, hogy az Ellenállás direkt vette fel veled a kapcsolatot, és még egyszer sem, hogy kockáztattak volna azzal, hogy közvetlenül odarendelnek beszélőre. Érzed, hogy a tétek nagyok lehetnek.

Talán itt az idő.
Talán eljött Domus Excilioságod vége.
Erre készültél a hosszú éveken át, most mégis tiltakozik benned a kiképzésed alatt olyan szépen háttérbe szorított élni akarás.
Eljött az idő?
Ennyi volt?

A fáradtság ólmos teherként húzza le a tested, ami már megpihenne szerény priccseden, de a napnak még korántsincs vége.
A most megerősített dupla esti őrjárat légiósai befordulnak a sarkon - ez a méhkas sosem alszik igazán.
A Katedrális alsó része a Fellegvár Felsőváros felé is nyitott része, ahová a bűnbánatra váró polgárok és pihenőnapokon még az alsóvárosi pórnép tagjai is bebocsátást nyerhetnek.
Erőltetetten békés arccal intesz az őrnek a főhajó oldalsó ajtajánál, rajtad és a távoli gyóntatófülkénél várakozó roskadt hátú öregasszonyon kívül nincs más a fáklyák ritkás vöröses fénye alatt.
Talán szűk óra lehet még éjfélig.

Elfehéredő kézzel húzod be magad után a fülke ajtaját, és hajolsz a lukacsos vasrácshoz, a veled szemben ülő vénség arcát firtatva, aki előtted ült be a túloldalra, így nem tudtál megállapítani róla a szegényes gúnyáján kívül.

Hangja száraz és halk, mint a falevél; ahogy elkezd beszélni egészen közel kell hajolnod, hogy halld. Nincs felvezetés, a rituálé formális fordulatai, végtelenül öreg hangú, de folyékony beszéd hagyja el talán fekete ajkait, mint aki minden egyes szót már mérlegre tett, és tudja hogy épp csak annyit mondhat, amennyit kell.
Nem a saját nevében beszél, szavaiból kicseng, hogy csak hírhozó, üres porhüvely.

_"Domus Excilio, tudtuk, hogy időd véges, ahogy az enyém és mindenkié ebben az árnyékvilágban, úgy a tiéd is Déiában. Olyan erők ébredeznek a történelem egy eddig lezárt dobozából, amelyeket vissza nem csukhatunk. Szolgálataid itt lejártak, de megpróbálunk kijuttatni. Neked pedig meg kell próbálnod még utoljára a legtöbbet elhoznod (árny-alakja odaát a homlokára mutat), amíg lehet. Hamarabb kell Sergio házába érned mint ők, indulj most azonnal! És tudd, minden a Terv szerint halad, ne állj ellen a sorsnak, bármi történjen is, immár nem irányíthatsz semmit. Várj a jelre, és keresd majd a Fekete Herceget odakint. Ha elbuknál, köszönünk minden szolgálatod."_

Gyűrött cetlit csúsztat a vasrács rése alatt, de mire kérdésre tudnád nyitni a szád, már csikordul is a gyóntatófülke ajtaja, ahogy becsukja maga után, ütemes csoszogása távolodik.
A papíron girbegurba betűkkel egy felsővárosi címet találsz a nagypolgári paloták sorának végén, nem is túl messze az Asmodeus kapuhoz, a napnyugati oldal felé.
Azonnal csuhád mély zsebébe gyűröd.

### Excilio

_A gyóntatófülkéből kilépve önkéntelenül is az oltárt övező szobrokra tekintek. Hát elérkezett a nap, amikor talán utoljára látom Déia komor gránitba finom kézzel metszett, hallgatag szentjeit. Még évekkel ezelőtt, az ifjonti hév türelmetlen epekedésével vártam e napot, de most mégis inkább a gyanakvás és nyugtalanság érzése tölt el. Vajon mi keresni valóm lehet Sergio Mester házában, ha már úgyis elfogták? Él még vele valaki, aki fontos személy lehet? Vagy esetleg egy különös tárgy deleje babonázta meg szegény bolondot, mely tárgy begyűjtése most rám hárul? Amint a cellám ajtajához érek, e gondolatok rögvest szétrebbennek, és igyekszem átgondolni, mit vihetnék magammal... vagy inkább mit kell feltétlenül magammal vinnem. Végül arra jutok, hogy a legjobb az lesz, ha az inkvizítorok szokásos hatalmi jelvényeit, a palástot és a pallost magamhoz veszem. Amint az Asmodeus kapunál, most is egy sötét, kopott köpennyel rejtem el őket, de ezúttal a falon függő, öreg szentkép mögé rejtett rekesz felé nyúlok. Kulcsát évtizedek óta magamnál hordom, mégsem vettem soha kezembe. Ma jött el az ideje. A rekeszben elrejtett cinqueda-t még a Déia előtti időkben hagyták rám, és most jó szolgálatot tehet, vagy legalábbis segíthet igazolni magam a kinti világban. Így... vagy úgy... Domus Excilio prefektus a jegesen ragyogó csillagok alatt Sergio háza felé indul._
