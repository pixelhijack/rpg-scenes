# Decimus Vortis

A neved Vortis. Amióta az eszedet tudod, úgy érezted, valami gond van veled. Fiatalon csak gyakran rádszólt az öreg prefektusotok, Domus Excilio, hogy ne álmodozz annyit, aztán egyszercsak mintha abbahagyta volna ezt egyik napról a másikra, és csak csendben, várakozóan hallgat, ahogy azóta is teszi sokszor - talán emiatt, de mindig megmagyarázhatatlan kettős érzéseid támadnak vele kapcsolatban, ahogy másoktól is. Nem érted, de a legnagyobb kihívásod, hogy titokban tartsd ezeket a különös belső hangokat. Fáradhatatlan maximalizmussal gyakoroltad mindig is a másfélkezes pallos forgatását a mesteretekkel, ittad a szavait minden tudásról, és a legjobb akartál lenni a corpusodban, de úgy érzed, ikertestvéred, Valoris mindig előtted jár egy lépéssel.

Ő az egyetlen, akiben feltétel nélkül bízol és néha a szobáitok mélyén suttogva megbeszéltek mindent – legalábbis majdnem mindent. Sokszor van olyan érzésed, mintha nem lennél ott, vagy mások is lennének: a Fellegvár láthatatlan kísértetei, amivel gyerekként ijesztgettek titeket? Máskor nagyon határozott megérzéseid keletkeznek a semmiből, mintha nem megfogható szavakat hallanál egy idegen nyelven, indokolatlan rettegés lesz úrrá rajtad a rangidős Inkvizítoroktól nyüzsgő napos kantin közepén, elkapsz pillantásokat Légiósoktól amiktől a hideg is kiráz, vagy el kell kerülnöd a kerengő bizonyos oszlopsorait, magad sem tudod miért. Néha úgy érzed, megőrültél.

Testvéreddel örök versengés köt össze, amibe néha úgy gondolod, corpusotok harmadik tagja, a nálatok pár évvel idősebb és erősebb Gladius nem fér bele. Gladius nagyon jó harcos, de puha szívű, ezt persze sosem mondtátok neki, de félsz hogy egyszer hezitálása, kétségei a veszteteket fogják okozni. Úgy érzed, nem biztos hogy Inkvizítornak való emiatt, de mikor új praetorotok, akit pár holdhónapja neveztek ki a vezetésetekre erről kérdezett, nem mondtál neki semmit, kiálltál Gladius mellett, elvégre ő is testvéretek, ha nem is vér szerinti. “Családotok a Fellegvár és vértestvéreitek a pallosok mögött, atyátok az Egyetlen Isten, anyátok sosem volt” – tanították nektek az Inkvizíció elöljárói.

Az új praetorban nem igazán bízol: mintha bármelyik pillanatban rájöhetne sötét kis titkodra, ami után a Rend majd elítél és a bűnösökkel együtt az Emléktemető Zátonyokra küld megbillogozva hogy életed végéig vezekelhess. Idősebb nálatok, ereje teljében, harcedzett és nagyon tapasztalt, ezt látod rajta. Szeretnél megfelelni neki, mivel fontos az előmeneteled az Inkvizícióban, úgy érzed hogy magas rangok várnak rád. De tudod, hogy őt bízták meg a ti betörésetekkel és irányításotokkal, márpedig sosem kedvelted az irányítást.

Szeretnéd, ha az öreg prefektus, Domus Excilio elkísérhetne titeket minden bevetésre, bár ezt már tudod hogy nem lehetséges, és már szívesen töltenéd a következő őrjáratokat önállóan is a többi rangidős corpussal, ahogy eddig mesteretekkel csatlakozhattatok a Légionáriusok vonulásához néhanapján a Felsőváros rendezett utcáin és fő terein. Ezeket a pillanatokat nagyon várod, mert bár nem szabad kimondani, de hosszúak voltak a kiképzés évei és igencsak unod már a Fellegvár hideg, kihalt csarnokait, ahol a többi corpusbeli társaidon kívül csak az Inkvizíció rangosabb képviselőt és a papi konklávé tagjaival találkozhattál a szolgákon kívül. Déia Felsővárosának lakói, polgári házai, nyüzsgése viszont teljesen ámulatba ejt, fejed kavarog a látottaktól még mindig minden alkalommal, úgy érzed befogadni is alig bírod azt a bonyolultságot, amivel odakint zajlik az élet. Ilyenkor a belső hangok is felerősödnek, bizonyos sikátorok mellett elhaladva. A kedvenced a Belső Falakon történő őrjáratok voltak, ilyenkor szabadnak érzed magad mint a sirályok amiknek a rikoltásait messzire hozza a szél odalentről, és mert a nyaktörően magas Falról ellátni egészen a színes Felsővároson túlra, az Alsóváros girbe-gurba sötét utcáira (amikről csak a kantin közös étkezésein hallottál a rangidős őrjáratozóktól vad történeteket), és még tovább, a Kikötő füstös formáira is, ahol a hadiflotta hajóinak temérdek vitorlája és árbóca billeg a messzeségben, valahol nagyon messze lent.

Minden vágyad hogy elhagyhasd végre a Fellegvárat és elkezdhesd a szolgálatot odakint.

_[ Hajnal van, a rajtaütést elindító parancsig még van talán pár óra. Mit teszel? Valoris és Gladius corpusbeli testvéreiddel a szobátokban várakoztok.]_
